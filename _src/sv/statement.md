---
layout: statement.njk
tags:
  - post
  - sv 
date: 2019-04-16
image: /img/ola.jpg
title: Brev till stöd för Ola Binis frigivande
---

### Ola Bini är utvecklare, inte en brottsling

Som tekniker, utvecklare av fri och öppen programvara och som
individer och organisationer som jobbar med att skydda säkerheten på
internet så protesterar vi å det starkaste mot det pågående olagliga
frihetsberövandet av Ola Bini i Ecuador. Ola är it-säkerhetsexpert,
privacy-konsult, utvecklare av fri programvara och förespråkare för
digitala rättigheter. Vi ser den fortgående häktningen av Ola som
godtycklig och som en attack mot oss alla.

Ola greps på flygplatsen i Quito den 11:e april och hindrades att gå
ombord på ett plan till Japan. Hans grundläggande rättigheter
förnekades: han informerades inte om anklagelserna mot honom och han
fick inteheller tolkning till sitt modersmål, svenska. Vidare
kvarhölls han olagligt utan möjlighet att kommunicera med det svenska
konsulatet, ett uppenbart åsidosättande av Ecuadors konstitution.

Först efter 17 timmar fick han tillgång till juridisk hjälp och 30
timmar efter hans gripande så beordrade en domare att han skulle
häktas i 90 dagar i väntan på domstolsförhandlingar. Alla argument
från försvaret avfärdades och polis och åklagare presenterade extremt
tvivelaktig bevisning mot honom. Fotografier av Olas utrustning,
böcker och till och med klistermärken publicerades på den
ecuadorianska polisens Twitter-konto.

Efter gripandet anklagade Ecuadors inrikesminister, María Paula Romo,
Ola för att samarbeta med tidigare regeringstjänstemän för att
destabilisera den nuvarande regeringen och berättade för BBC att Ola
hade besökt Julian Assange många gånger genom åren. Bara ett par dagar
innan hade hon hållit en presskonferens där hon hävdat att ryska
hackers, och en person nära WikiLeaks, bodde i Ecuador.

Ola Bini är it-säkerhetsexpert och privacy-konsult inom fri och öppen
programvara, liksom en förespråkare av digitala rättigheter. Han är
svensk som med giltigt tillstånd har uppehållit sig i Ecuador under
sex år, ett land han älskar och där han har skapat sig ett liv. Ola
har varit mjukvaruutvecklare i hela sitt liv och började programmera
som åttaåring. Han är en framstående bidragsgivare till en lång rad av
projekt, bland andra OTRv4 och JRuby, och medlem av den rådgivande
panelen för det europeiska flaggskeppsprojektet DECODE (anslag 732546)
för avancerad kryptografi och forskning inom "privacy by design". Hans
fortsatta häktning påverkar detta viktiga arbete negativt.

Men inte minst så är Ola en älskvärd och omtänksam människa som har
vigt sitt liv åt vad han tycker är rätt och riktigt. Han är en
respekterad och viktig medlem av vår gemenskap. Han är en av oss. I
flera år har vår gemenskap och vårt arbete förföljts, svärtats ned,
och kriminaliserats. Olas fall bevisar hur sårbara och oskyddade vi är
och hur lätt det är att bli en måltavla samt hur lätt det är för
statliga aktörer att godtyckligt missbruka sin makt mot oss.

Ecuadors handlingar mot Ola har stor påverkan på oss alla. Om
medlemmar ur vår gemenskap offentligt framställs som spioner, hackers,
hemliga konspiratörer och inkräktare, så riskerar vi alla att ses som
en fara för samhället.

Därför måste vi höja våra röster och kräva att myndigheterna i Ecuador
omedelbart släpper Ola Bini och villkorslöst lägger ner alla
anklagelser mot honom.

Att försvara rättigheterna till personlig integritet är inte ett
brott. Att försvara rätten till fri och öppen programvara är inget
brott. Ola viger sitt liv åt allas vår frihet. Nu är det vår tur att
slåss för Olas frihet.

Vi vill att han ska vara i säkerhet vi vill ha honom tillbaka och vi
vill att han ska vara fri!

#FreeOlaBini

### Skriv under vårt stöduttalande
Skriv under med ditt eller din organisations namn genom att mejla
<a href="mailto:signatures@freeolabini.org">signatures@freeolabini.org</a>
